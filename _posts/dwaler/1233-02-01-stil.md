---
title: Stil
date: 1233-02-01
---
Het is feest in Novi Parzke. Prins Florentijn is getrouwd met de Freiherrin. Niet mijn Zduhac. Ik feest niet mee. Ik blijf wel hier, in de rode tent. Hoor ik daar... Een heggedans?

Mijn dans begint tegenover Assepoes. Favoriete huiskat. Ik dans voorbij enkele anderen, wie weet ik niet meer. De vermoeidheid begint toe te slaan. Het is bij Yasen dat ik me kort veilig voel. Lang genoeg dat de dam breekt. Ik stort in. Ik schreeuw het uit. Niet weer. Niet weer. Niet weer.

Ik lig op de grond. Het is stil in de genezerstent. Dansen ze niet meer? Heb ik het dan verpest? Het dansen? De muziek? Dansen, muziek, witte wieven, Engel, het stopt nooit, muziek, dansen, Engel, witte wieven, dansen, muziek— "Je hebt het niet verpest." Het is Yasen. 

Ik lig op een bank. Het is nog steeds stil in de genezerstent. Wat is er gebeurd? Ik stortte in tijdens het dansen, muziek, witte wieven, Engel, het houdt nooit op— "We zijn niet daar. Je mag stoppen wanneer je wilt." Het is Hadewych.

Ik zit op een bank. Het is niet stil in de genezerstent, want Yasen maakt me wakker. Ik heb een koekje in mijn mond. Ik ben toch gewoon moe? Ik moet gewoon slapen. "Wie waren er bij je?" Het is Theo. Waarom houden ze me wakker?Hadewych was daar. Ik ben zo moe. Minthe was daar. Laat me slapen. Valerija was—WAAR IS VALERIJA? Valerija drinkt thee in het dorp. Valerija is in het dorp en ze dringt gewoon een kopje thee. Thee? THEE! Valerija. Thee.

Ik sta met mijn voeten in elkaar gehaakt en uit balans. Het is stil op het pad naar het dorp. Ik voel aan beide kanten een paar armen om mij heen. "Rustig aan. Kijk waar je loopt." Het zijn Theo en Yasen. Maar Valerija is in het dorp en er is thee.

Ik sta gewoon te kijken. Het is stil in de Beschäftige Biene. Hoe ben ik hier gekomen? Ik loop door naar Diepdelver. Ik vraag naar Valerija. Kohan vertelt me dat er geen vrouwen in zijn kamp zijn behalve zijn moeder. Valerija is hier niet en er is geen thee. Ik hoor Yasen en Theo ergens achter mij. Ja. Naar de Sidhe. Sidhe is goed.

Ik loop het heuveltje op. Het is niet stil bij de Sidhe. Ik wacht op mijn beurt. Het duurt lang. Ik zie de grond dichterbij komen.

Ik lig op de grond. Het is stiller bij de Sidhe. Lana legt uit wat er gebeurd is. Theo vraagt mij over het poppenspel. Yasen ondersteunt mijn rug.

Ik zit op een bank. Het is niet zo stil als Enigma hoort te zijn. Mijn voeten kunnen genezen worden. De moeite is normaal. Dat zal weg trekken. Er mist een stuk van mijn ziel. Dat zal enkel erger worden. Waar heb ik Valerija in gebracht. Zij mist een stuk van haar ziel. Dat zal enkel erger worden.

Ik lig tegen de schouder van Theo. Het is stil.