---
title: Zorgen voor Morgen
date: 1232-09-08 13
---
Ik heb heel belangrijk nieuws! Verzamel zo veel mogelijk mensen bij elkaar, zodat ik het maar één keer hoef te delen." Zo komt Valerija het kamp binnen rond lunchtijd. Ik probeer het kort, maar ze wil écht niks vertellen zonder dat de rest erbij is, ook al lijkt ze zo opgewonden om het te vertellen.

Uiteindelijk zijn we met ongeveer de helft van de Zmajevit wanneer Valerija besluit dat ze echt niet langer kan wachten. "Oké, duuuusss, om een lang verhaal kort te houden... Ik heb dus net met een féé gesproken." Ze rekt haar klinkers, zoals ze vaker doet wanneer ze spanning en enthousiasme op wil bouwen, en het lijkt erop dat het werkt: iedereen luistert aandachtig en ik hoor een paar mensen "oooh"-geluiden maken nadat ze de fee noemt. "Zij heeft ons als haar kampioen gekozen. Twee andere feeën hebben ook allebei een kampioen gekozen, en degene die het beste eerbetoon kan brengen krijgt een gunst." 

Een paar mensen kijken elkaar bezorgd aan. Ik denk dat ik snap waar de bezorgdheid vandaan komt: een gunst van een heidens wezen als een fee? Zelf zie ik er geen problemen mee, maar ik denk niet dat dit mijn keuze zal worden.

Valerija lijkt de bezorgdheid ook door te hebben, en reageert er vlot op. "Natuurlijk hoeven wij de gunst niet zelf te hebben! Wat we wél willen, is voorkomen dat iemand ánders deze gunst krijgt. De tweede kampioen is Muts van taveerne De Drie Gezusters. Daar hebben we volgens mij niet veel van te vrezen als ze deze gunst krijgen. De derde kampioen daarentegen is er een van de lichtelven, en ik denk dat we niet willen weten wat zij als gunst zouden kunnen vragen... Het zou dus beter zijn als wij winnen met de beste gunst, en er dan niks mee doen, of voor iets heel kleins zoals een bloempje als beloning. Het belangrijke is dus, wat kunnen wij als gunst doen?"

Men valt stil. Even denken we allemaal na. Waar zijn wij als Zmajevit goed in? Wat hebben wij dat de andere groepen niet hebben? Ik noem het eerste wat ik bedenk hardop: "Een dans?"

En ik ben niet de enige die wat bedacht heeft. Bijna iedereen begint tegelijk te praten. Ik hoor een linie voorbij komen, een mis, een optreden van de muziekgroep.

