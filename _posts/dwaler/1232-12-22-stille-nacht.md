---
title: Stille nacht
date: 1232-12-22 23:59
---
Nog niemand had iets vernomen uit het dorp sinds het lawaai begonnen was. Marco, Valerija, en ik besloten dat het tijd was dat iemand een kijkje nam. Zodra we in de buurt kwamen zagen we die lichtjes. Die vreselijke lichtjes. En die wezens met wapens. We dansten zo hard als we konden om erdoorheen te komen. Ineens stond ik oog in oog met zo'n fee, alleen. Ik bleef doordansen. Ik maakte een draai. Die kan ik niet afmaken. Er steekt een speer door mijn buik. Drie andere speren komen nu van voren.

De lichtjes zijn weg. Alles wordt donker. Het laatste wat ik zie is Valerija en Marco die blijven dansen. Hebben ze me wel gezien? Ik had nog wel zo hard gefeest. Ik had nog wel gewisseld van kleding met Mariana. Ik droeg nog wel een krans. Ik...

<small>...naar ons kamp?</small>

Ik probeer te zeggen dat we naar de Sidhe moeten, want Dana is moe en ik wil haar niet altijd lastig valle... Ze horen me niet.

<small>...MILJANA, luister naar m... DANA! Ze is ...</small>

Ik zie een licht. Een heel groot licht, heel dichtbij.

Dan zie ik nog meer kleine lichtjes. Sterren, dit keer. En de lantaarn van Dana, die zegt dat alles weer goed komt. Ik voel mijn eigen lichaam weer. Ik zie Valerija, Marco, Hadewich, Wibel. Ze zetten me naast het vuur, geven me wat te drinken.

Maar er was ons geen rust gegund. Het is alsof ze ons gevolgd hebben. Ook al waren we met zo weinig, we zongen zo hard we konden. Ook al lag ik net nog op sterven, ik zong zo hard ik kon. Want wat moet je anders. Als de gehele wildejacht in je rug staat.