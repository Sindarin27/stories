---
title: Dansen met de duivel
date: 1233-02-03
---
"Het spijt me, Yasen. Het spijt me, Teo. Ik moet je toch kunnen helpen, Valerija. Heer, ik hoop dat u uw ogen zult sluiten voor wat ik nu zal doen."

Miljana opent haar ogen. Ze laat haar kruisje los, haalt de ketting van haar nek, en legt deze naast het icoon van Sint Joris.

"Wijze Herman, u zei het zelf. Speel een spel met hem, bepaal zelf de regels." 

Ze ademt eenmaal diep in, steekt een kaars aan, en strooit de verpulverde koningskaars uit op het vuur.

"Dit is de eerste keer dat ik u direct aanspreek... Oude Slang. Mag ik Satan zeggen?

"Ik heb een vraag voor u. Een aanbod. Een deel van Valerija's ziel is achtergebleven na onze dans bij de witte wieven, tussen leven en dood. Ik vraag uw hulp deze terug te halen. Laat mij opnieuw toetreden tot hun dans, het ontbrekende stuk van haar ziel vinden en met mij mee nemen, om uiteindelijk als geheel mens en ongedeerd terug te keren naar Lechheim met dit stuk van haar ziel.

"Natuurlijk verwacht ik dit niet gratis en voor niets, zoals de Heer dat wel zou doen. Mijn ziel kan ik u niet beloven, omdat ik deze zelf op dit moment niet in haar volledigheid bezit. In plaats daarvan bied ik u iets anders. Mijn grootste deugd is mijn vreedzaamheid, mijn geweldloosheid. Als u uw einde van deze afspraak vervult, zal ik deze deugd opofferen. Dat is wat dit mij waard is. Gaat u akkoord?"