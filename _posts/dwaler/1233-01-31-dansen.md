---
title: 1233-01-31-dansen
date: 1233-01-31
---
Engel, wat wil je van ons? Hoe zou jij willen dat we je helpen? Hoe kunnen we je tegenhouden? "Kan het echt? Hoe dan?"
Nee. Ik kan hier niet blijven, ondanks mijn nieuwsgierigheid. Valerija staat hier ook. Ik kan haar niet dieper in de nesten werken. Ik mag haar niet dieper in de nesten werken. Ik draai me om en begin te rennen.
"Dan zullen jullie voelen wat ik voel." De stem achter me klinkt ver weg maar dichtbij, dreigend en toch verwelkomend. Ik zak door mijn benen, hoor een piep in mijn oor. Ik probeer Valerija nog te bereiken, maar mijn ogen vallen dicht en mijn brein staat stil. Wij liggen alle zes op de grond.

We zijn aan het dansen. Ik heb geen controle over mijn benen, nauwelijks toegang tot mijn mond. We zullen dansen tot voeten branden en botten breken. Al dansende zie ik de personen om mij heen. Zeven zielen, als ik mezelf mee tel. Een heilig aantal, maar zo voelt het niet. Een oneven aantal. Ik begin ze te herkennen. Valerija, ben jij dat? Hadewych, hoe ben jij hier beland? Lana, hoe houdt u het vol? Minthe, dit is toch niet jouw schuld?

Na uren, *nachten*, alleen te dansen, beginnen wij soms paren te vormen. Maar met één van ons alleen blijven wij nooit lang genoeg samen dansen voor een betekenisvolle interactie. We moeten doorwisselen. Het lukt nooit om meer dan twee zinnen met een andere ziel te spreken tot we weer van elkaar wegwaaien en een ander als partner vinden. Lana probeert mij troost te bieden. Hadewych probeert mij troost te bieden. Ik probeer Valerija en Minthe troost te bieden. Het lukt ons niet.

"Engel houdt van Aldo, Aldo houdt van mij." Mijn onbekende danspartner zegt constant dezelfde zin. Ik weet niet wie zij is. Ik weet niet wie Aldo is.

Ik word wakker op het pad naar Novi Parzke. Mijn voeten doen zeer. Mijn botten knarsen. Ik voel me zo moe. Ik voel alsof ik iets mis. En alsof er nog iets bij me is.

Ik zie Lana, Valerija, Hadewych. We lopen samen naar het kamp. Voor zover we dat nog kunnen. Er worden weinig woorden gewisseld.