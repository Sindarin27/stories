---
title: Honing
date: 1232-09-08 10
---
Wacht houden is niks voor mij, zo blijkt het maar weer. Zeker, het is leuk om iedereen in en uit te zien gaan, maar het is ook vreselijk saai om daarna niet te kunnen horen wat ze zeggen. Een zaterdagochtend valt echt wel beter te besteden. Gelukkig ligt mijn voorraad alchemie-materiaal binnen handbereik en maakt het wachtmeester Myros allemaal weinig uit. 

Wanneer de drankjes klaar zijn (en ik Yasen niet minder dan drie keer alleen heb gelaten bij de poort) sta ik op het punt te vertrekken. Dat moment zie ik iets interessants onze kant opkomen. Twee figuren in rode jurken, bruine kappen op hun hoofd, en een mand voor hun gezicht lopen door het bos, begeleidt door een constant gezoem. Eén van de twee draagt een grote dichte mand, de ander een klein mandje met meerdere potten erin.

Ik stap op ze af zodra ze dichterbij komen. "Imkers, neem ik aan?"

"Dat klopt!", zegt de een. "Wij komen om onze producten te verkopen", zegt de ander.

"Aha, handelaars? Wat verkoopt u dan zoal?"

"Geen handelaars!", zegt de een. "Gewoon bijenhouders uit de buurt", zegt de ander. De twee blijven elkaar afwisselen bij het spreken. "Naast de honing zelf" — "die goed te gebruiken is voor zijn medicinale werking!" — "verkopen wij ook was, kaarsen, zeep, en zo voort" — "allemaal van onze eigen bijen, in deze grote mand hier!"

"Ach, bijen, zulke leuke wezens. Wist u dat er geen kleinere vogels zijn?"

"Ze zeggen ook dat bijen de meest heilige wezens zijn!" — "Zij planten zich niet voort, maar worden direct door de Heer geschapen." — "En vandaar ook dat de honing een genezende werking heeft!" — "Mocht één van u een lepel hebben, kunt u proeven."

Honing komt altijd van pas. Als ik hier in Lechheim goede honing kan inkopen, zou dat zeker moeten helpen bij toekomstige brouwsels en remedies. Natúúrlijk moet ik de kwaliteit even testen. Dat ik nooit een gratis schepje honing af zou slaan heeft daar verder natuurlijk niks mee te maken. 

Ik loop heen en weer naar mijn tent om een lepel te halen, en neem een schepje uit één van de vele potjes. "Goede honing!"

"Dank u. Binnenkort komen wij zeker weer langs" — "en dan kunt u kopen wat u nodig heeft!"

De twee verlaten ons kamp. De smaak van de honing in mijn mond blijft nog lang hangen.




