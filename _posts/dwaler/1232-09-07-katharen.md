---
title: "Katharen"
date: 1232-09-07 20
tags: Story
---
Geschreeuw is iets waar alle Zmajevit tegenwoordig een zesde zintuig voor hebben ontwikkeld. En het was vandaag een rustige avond in het dorp tot er iemand in de bossen “VEENLIJKEN” schreeuwde. Maar schreeuwen betekent gewonden, en mijn verband heb ik niet bij me. De rest van de Zmajevit is al onderweg in de richting van het geluid. Met al mijn kracht haast ik me naar ons kamp, doorzoek ik mijn tent naar de mand met verband, en vertrek ik weer naar het dorp. Het is weer gedaan met de rustige dagen.

Buiten adem kom ik terug in het dorp. Op het geluid van de taveerne na is het stil in het bos. De andere Zmajevit zijn nergens meer te bekennen. Buiten de taveerne zie ik een oude elf zitten, dezelfde elf die mij de weg wees naar de Zmajevit op mijn eerste dag in Lechheim. Ik geloof niet dat ik hem ooit verder dan een paar passen van de taveerne heb gezien. Ik stap op hem af, en nog steeds buiten adem vraag ik hem “Heeft u zojuist een leger Zmajevit langs zien komen?”

De man knikt en wijst richting de bosrand. Ik knik naar hem als teken van dank, en ren die kant op. Voor ik het weet beland ik in de mist, maar ik ren door. Ik hoor namelijk weer geschreeuw.

Dit geschreeuw klinkt anders. Niet het geschreeuw van mensen in gevecht, maar het geschreeuw van mensen die ruzie maken. En het geschreeuw van Petrov die de leiding probeert te nemen. “Weet *iemand* de weg terug naar het dorp!?”

Ik reageer direct. “Deze kant op, ik kom er net vandaan!” Maar dan draai ik me om, en zie ik dat de mist achter me nog dichter samentrekt. Al was het dorp die kant op, zal het daar nu niet meer zijn. 

Dan is het eindelijk zo ver dat ik ze niet alleen maar hoor, maar heer Petrov en de rest van de Zmajevit ook kan *zien*. Terwijl ze mijn kant op lopen maken ze ruzie met een stel boeren. Ook zie ik twee vrouwen die aan een touw meegesleept worden. Ik hoor de boeren dingen roepen als “Deze katharen hebben ons land vergiftigd!” en “We zwerven nu al dagen door deze mist, waarom maken we ze niet gewoon dood?” Van onze kant hoor ik kreten als “Waarom laten we ze niet gewoon gaan?” en “Als deze vrouwen echt katharen zijn, moeten ze naar de inquisitie. Levend!” 

Iemand biedt de vrouwen een stuk vlees aan, waar ze beiden een hap van nemen. “Ze eten vlees, dus het kunnen geen katharen zijn!”, roept iemand.

“Dat bewijst niks!”, schreeuwen de boeren terug.

De ruzie blijft doorgaan en ik weet niet wat ik ervan moet denken. Vader Kostadin heeft ons gezegd dat katharen inderdaad niet het ware geloof volgen, maar hij heeft ons ook verteld hoe dat niet ons probleem hoeft te zijn. De inquisitie is een zaak van de bisschop van Rome, ook wel bekend als de paus onder de katholieken, en dus niet onze zaak. Daarnaast is er een mogelijkheid dat dit helemaal geen katharen zijn. 

Uit mijn ooghoek zie ik een van de boeren een mes trekken, en ik hoor één van de vrouwen gillen. Dat moment wordt al mijn twijfel weggenomen. Kathaar of niet, geen van deze vrouwen verdient het om hier aan de hand van een boze boer te sterven. "Genezer, laat door!" roep ik terwijl ik mijn weg door de menigte werk. Ik merk nauwelijks hoe de boer schreeuwt dat je zo'n vrouw toch niet moet genezen, terwijl hij weggesleept wordt door Myros. 

Eindelijk ben ik door de mensenmassa heen en kan ik de situatie in zijn volledigheid zien. De vrouw ligt op de grond in een snel groeiende plas bloed. Ik ga op de grond liggen en leg mijn oor op haar borst. Geen hartslag of ademhaling. "U kunt haar helpen? Vertel me alstublieft niet dat ze dood is!", huilt haar dochter naast me. Als er iets is dat nog gedaan kan worden, is dat iets buiten mijn kennis. Ik deel het slechte nieuws met haar. De momenten daarna zijn een waas in mijn geheugen.

Vraag me niet hoe, maar we hebben die avond onze weg terug naar het dorp gevonden. Heer Petrov en de rest van de Zmajevit leveren de dochter en het lijk af bij de inquisitie. Ik ben nog steeds in schok. Een onbekende man, kort en met krullend haar, stapt op me af en vraagt om mijn naam. Zonder erbij na te denken antwoord ik "Miljana. Miljana van Parzke. En u?" 

De man knikt en lijkt mijn naam mentaal op te schrijven voordat hij zijn eigen naam vertelt. Deze herinner ik me niet meer omdat ik plotseling heel verdacht raak waarom hij mij benaderde. Er staan vele anderen hier in het dorp, en hij sprak verder niemand aan. "Vanwaar wilt u mijn naam weten?"

"U was in het bos katharen aan het genezen, nietwaar? Dat moet gemeld worden bij de inquisitie." De man blijft kalm en heel netjes, zelfs wanneer hij dit soort dingen zegt. 

Ik probeer ook rustig te blijven, zodat dit niet uit de hand loopt. "Ik heb inderdaad geprobeerd mensen te genezen. Naar mijn weten waren dit geen katharen."

"Om u heen werd geroepen dat dit katharen waren, nietwaar? Dat kunt u niet gemist hebben."

"Net zo erg heb ik horen roepen dat het geen katharen waren. Bovendien—"

Een luide kreet van een naam onderbreekt me, en de man tegenover me kijkt direct op. Een groep vergelijkbaar geklede mensen loopt op hem af. "Daar ben je eindelijk!" zeggen ze tegen hem, en hij verdwijnt in de groep zonder nog mijn kant op te kijken.

Het dorp is nog steeds even druk, maar op dat moment voelt het alsof ik hier helemaal alleen sta.

---

Wanneer ik die avond terugkeer in het kamp, zie ik vader Kostadin aan het vuur zitten. Ik stap op hem af en vraag hem “Vader, is het verkeerd om iemand stervende te genezen, ook als ze mogelijk een heiden of een kathaar zijn?”

“Genezen is nooit verkeerd”, zegt hij. “Geloof is een zaak tussen hen en de Heer, en daar hoef jij je niet bij te betrekken.”

Ik heb dus niks verkeerd gedaan. Dat is goed om te horen.