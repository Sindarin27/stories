---
title: Uitnodiging
date: 1232-09-07 21
---
"En als U, Heer, over haar zal waken!" Vader Kostadin spreekt luid, zodat iedereen hem kan horen. De enige geluiden die ik hoor zijn zijn stem, het gekabbel van de Lech, en het periodieke gesnik van Rebekka. Zij is het hardst getroffen door de gebeurtenis vannacht. Allyana was haar nicht.

Vader Kostadin waadt de rivier in. Terwijl hij voorleest uit de Bijbel blijven de kringen in het water zich uitbreiden, heel langzaam, enkel zichtbaar door het maanlicht dat erop weerkaatst.

Somber lopen we terug naar het kamp. Dit had niet mogen gebeuren.

Ik blijf nog lang in de rode tent zitten om het te laten bezinken. Als zelfs de geestelijke Todor iemand kan vermoorden, wie valt er dan nog te vertrouwen?

---

“Miljana!” Midden in mijn gedachten stormt Valerija binnen, met dezelfde vrolijke energie die ik nog ken van vroeger. Een energie die op dit moment loodrecht op mijn eigen energie staat. 

“Valerija…? Ik… zit nog na te denken over wat er allemaal toch gebeurd de laatste dagen.” Allyana is niet de enige die gestorven is. Bojan en Vidi waren haar slechts een paar dagen voor, ook zonder kans om ze te redden. Allemaal op de een of andere manier vermoord. Ik weet niet... ik weet niet wat ik ermee aan moet. Maar misschien… misschien komt Valerija met beter nieuws. Of afleiding. Of misschien gewoon… “Eindelijk zo ver om me terug te betalen voor dat drankje van vorige week?” Dat heeft ze nu immers ook al dagen uitgesteld, en dan zou er tenminste nog iets goed gaan vandaag.

“Het… heeft er mee te maken, zou je kunnen zeggen.” Ze gebaart dat ik haar moet volgen, en ik ben heel benieuwd naar wat ze precies bedoelt.

Ik loop achter Valerija aan naar buiten en door de poort. Het is donker buiten de muren van het kamp en bijna helemaal stil. Ik zou willen dat het altijd zo rustig bleef, zonder gevechten of geschreeuw. 

We zijn ondertussen ver buiten gehoorbereik van het kamp, en plotseling draait Valerija zich om en stapt op me af. Bij het weinige licht van mijn lantaarn zie ik enkel het gezicht van Valerija op nog geen twintig centimeter afstand. Te dichtbij. En rustig fluistert ze, een flikker nieuwsgierigheid en ondeugendheid in haar ogen. 

“Toen ik zag wat er een aantal dagen geleden gebeurde met de drankjes bij de familie Zwart, viel het mij op hoe geïnteresseerd jij leek."

Phieuw, als dat alles is… Ik knik. Alchemie heeft altijd mijn interesse gehad, dat hoeft geen geheim te zijn voor haar.

Maar ze gaat door. “En vervolgens bij het heksenritueel, stond jij er niet alleen naast alsof je een enorme interesse had, maar alsof jij erbij wilde staan, in mijn plaats wilde staan. Klopt dat?”

Dat… is een grotere vraag. Nee, een gevaarlijkere vraag. Een enge vraag. Niet een vraag waar ik geen antwoord op heb, maar een vraag waar ik geen antwoord op *wil* hebben. Een vraag die ik mezelf ook heb gesteld, maar een vraag waarvan ik het antwoord heb onderdrukt. Het moment dat ik deze vraag beantwoordt… is er geen weg meer terug. Dan dwaal ik af van het pad dat de Heer voor mij bedoeld heeft. Toch? Ik neem een stap weg van Valerija. Maar misschien… misschien… "misschien…"

Valerija stapt direct weer op me af, nog enthousiaster dan eerder. "Misschien wel hè! Dat dacht ik dus al! En volgens mij valt er ook zo veel te leren van die heksen."

Misschien is dat de oplossing. De hospitaler heeft Vidi niet kunnen redden met fysieke genezing. De familie Zwart gebruikte hun brouwsels niet om Bojan te helpen maar veroordeelde hem juist tot de dood. Na wat er met Allyana is gebeurd vertrouw ik Todor absoluut nooit meer, en als Kostadin met de hulp van de Heer iets zou kunnen betekenen heeft hij dat ook nooit laten zien... Maar misschien zijn er meer manieren om mensen te helpen. Mensen met kennis die geen van ons bezitten. Of niet-mensen. "Kostadin heeft mij gezegd om mijn hulp te zoeken in het hele dorp. Als die heksen kennis bezitten die ons van pas kan komen—"

"Dan moeten we daar gewoon achteraan gaan!"

"Maar als dit niet goed is, niet Christelijk?"

"Dan is het alleen maar beter als iemand daar een oogje op houdt, toch? Als wij weten wat ze doen?"

"En als het gevaarlijk is?"

"Weet je wat ik gedaan heb toen ik vorige week plotseling oog in oog stond met veenlijken? Ik riep gewoon heel hard ZMAJEVIT en binnen een minuut stond er een schildmuur voor me."

"...ik wil geen geweld veroorzaken."

"Maar zo ver zal het vast niet komen! Weet je, hier is het ding. Wat ik dus gehoord heb", zegt ze terwijl ze opnieuw een stap in mijn persoonlijke ruimte zet, "is dat er morgenavond een ritueel plaats zal vinden, een nieuw begin van de groep. Dus we kunnen gewoon eens gaan kijken. Dan kan je altijd nog zeggen dat het niks voor je is!"

Des te meer Valerija praat, des te meer ik opwarm aan het idee. Een groep vrouwen die samen kennis willen delen. Maar er is nog één ding waar ik me zorgen over maak...

“Hoe groot is de kans dat er iemand gewond raakt? Moet ik mijn mand met verband meenemen? Is er een kans dat ik gewond raak? Dat jij gewond raakt?”

“Geen zorgen over maken! Ik denk dat de kans op gewonden klein is.”

“Klein? Er is dus een kans?”

“Jaaaa…..” Het klinkt alsof Valerija eromheen probeert te draaien, maar ik wacht, en uiteindelijk zegt ze wat ik wil horen. “Oké, de kans dat we ons hoofd verliezen is er niet. Of, nou ja, hooguit één op tien.”

Dat… nou ja, in het ergste geval roepen we om de Zmajevit. Maar ik heb het idee dat ze nog steeds iets probeert achter te houden. “Hoe zit het met andere wonden?”

“Daar hoef je je geen zorgen over te maken…” Valerija neemt steeds meer afstand tijdens dit deel van het gesprek, en dat doet niks tegen mijn zorgen. “Vier op tien voor een schrammetje. Vijf op tien, misschien. Maar niks wat een stuk verband niet kan verhelpen! Oké, zes op tien.” Oh. Maar aan de andere kant, dit is dé kans om informatie te verzamelen. Daarnaast, Valerija is erbij. Ik sta er niet alleen voor. Zo'n wond geneest wel weer.

Het moment dat ik in wil stemmen klinkt er geritsel uit de struiken bij het kerkhof. In plaats daarvan schreeuw ik luid “WIE IS DAAR?” We stappen uit elkaar, het moment afgelopen. Voorzichtig beweegt Valerija zich richting het kerkhof, en ik volg haar. “Zou het die Wiedergänger zijn waar Myros het over had…?”

---


“Sssst!”, reageren de struiken. Drie andere meiden komen tevoorschijn uit de bosjes en gebaren naar ons om ons te verstoppen. “Doe dat licht weg! Zien jullie niet wat voor romantisch daar gebeurd?” Ze wijzen naar twee silhouetten aan de oever van de Lech, schaduwen in het licht van de maan.

“Wie zijn het?” vraag ik fluisterend. Valerija fluistert het door naar het eerste dienstmeisje, die fluistert weer iets terug, en Valerija vertelt me dat het vrouw Vreile is samen met een ridder.

De twee omhelzen elkaar, en de meisjes fluisteren verder. “Dat is een huwelijksaanzoek aan vrouw Vreile! Van een mooie ridder! Och, zo romantisch…”

Eindelijk heb ik het gevoel dat ik me hier kan ontspannen. Dit is hoe het hoort te gaan. Niet het ruzieën en vechten en de dood van eerder op de avond, maar de rust en stilte en mensen die elkaar lief hebben. Kon het maar altijd zo zijn...