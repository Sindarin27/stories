---
title: Verraad
date: 1232-09-08 16
---
In de blauwe tent zit Valerija te praten met de schout en twee andere mannen. Het ziet eruit als een officieel gesprek, en ik ben nieuwsgierig. Rustig beweeg ik me naar de tent toe en ik ga vlak buiten de tent in het gras zitten. Binnen gehoorbereik maar buiten zicht. Kort denk ik eraan hoe gek dit eruit ziet voor eenieder die toevallig langs komt lopen als ik hier in mijn eentje op de grond zit. 

Ik hoor de mensen in de tent beleefdheden uitwisselen. Dan worden mijn zorgen betreffende hier alleen zitten plotseling opgelost; *Teo* komt naast me zitten, en dat maakt het alleen maar verdachter. Ach ja.

De mensen blijven praten en ik hoor weinig interessants. Ik begin te overwegen om weer te vertrekken, wanneer de schout begint te spreken. "Ik denk dat het beter is als jullie even… een wandeling gaan maken", zegt hij tegen de andere twee mannen. Zij verlaten de tent en Valerija gaat dichter op de schout zitten.

"Kan jij ze nog verstaan?", vraag ik aan Teo wanneer de twee in de tent beginnen te fluisteren.

"Waarschijnlijk kunnen we ze beter horen als we aan de achterkant van de tent proberen te luisteren."
Zo gezegd, zo gedaan, en we verplaatsen ons naar achter de tent. We schuifelen steeds dichter op de achterkant van de tent, voorzichtig om niet door de tent heen te vallen, en inderdaad vallen er enkele woorden van Valerija te verstaan. 

"Vanavond-... ritueel van de-... bij Diepdelver-..." Haar stem is nog steeds onduidelijk, maar…

"Zit ze ons hier nu gewoon aan de schout uit te ratten?", vraagt Teo boos. 

Weet zij ook over het ritueel van de nieuwe groep? Verder vragen zonder iets te verklappen. "Wat bedoel je?"

"Toen ik vorige week in die cirkel stond, heeft Valerija ons ook verraden. Ze heeft me verdomme met een pijl gestoken!"

Ik kijk verbaasd en verward. Valerija? Iemand steken? Maar dan herinner ik me wat ik heb gezien, een week geleden. Valerija die tijdens het ritueel op mensen afsprong, mensen weg probeerde te slepen. Valerija die een drankje van de schout kreeg waardoor ze alles vertelde over de heksen van toen. 

Ik luister weer, en Valerija fluistert door. "Als u *mij* daar ziet lopen..."

De schout maakt een instemmend geluid. "Dan zal... zeggen dat jij bij mij hoort. ...zal mijn mensen dan hetzelfde zeggen."

Daar kan ik maar één conclusie uit trekken. Valerija geeft alles door aan de schout om te zorgen dat ze zelf veilig blijft. Ik dacht dat Valerija mij als vriend vroeg om mee te gaan. Misschien vertelde ze me alleen wat ik wilde horen, en probeert ze juist alle mogelijke heksen bij elkaar te verzamelen om ze in één keer op te rollen. Ik kijk Teo bezorgd aan. "Moeten we iemand waarschuwen over dit gesprek?"

“Ja. Wat weet jij, wie kunnen we hierover spreken?”

“Ik ken alleen Valerija, zij heeft mij uitgenodigd.” En overtuigd, door in te spelen op mijn nieuwsgierigheid. Valerija wist altijd al precies de woorden te vinden om iemand te overtuigen. Ik herinner me de diplomatieke gesprekken tussen haar en haar moeder, toen het nog enkel om kleine dingen zoals een extra koekje ging. Toen ik haar weer ontmoette in deze dwaalplaats, dacht ik dat we nog steeds vrienden waren.

Als Teo reageert trekt ze me uit mijn gedachten, en we zijn terug op het onderwerp dat nu uitmaakt. De groep waarschuwen. "Ik ken ook alleen Lana."

"Die oude dame? Die zegt alles zonder erbij na te denken. Dan weet Valerija direct wat we hebben gehoord."

"Weet jij waar het ritueel plaats gaat vinden? Misschien kunnen we daar iemand spreken."

"Bij Diepdelver. Helaas is dat midden in het dorp en recht tegenover het kamp van de familie Zwart, dus daar kunnen we ook niet direct op af stappen…" Ik denk eens hard aan wat Valerija me nog meer heeft verteld en bedenk me een belangrijk detail. "Valerija zei dat een aantal vrouwen van de voormalige heksen er ook bij zouden zijn. Stond Muts daar niet tussen?"

"We hebben geen garantie dat zij er deze keer weer bij is, maar laten we het proberen."

Samen met Teo verlaat ik het kamp. De schout en Valerija zitten nog steeds in de tent te fluisteren.

---

